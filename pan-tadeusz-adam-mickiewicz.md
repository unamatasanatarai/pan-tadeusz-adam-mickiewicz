
&nbsp;&nbsp;&nbsp;&nbsp;I tylko krajów tych obywatele\
Jedni zostali wierni przyjaciele,\
Jedni dotychczas sprzymierzeńcy pewni!\
Bo któż tam mieszkał? Matka, bracia, krewni,\
Sąsiedzi dobrzy!... Kogo z nich ubyło,\
Jakże tam o nim czule się mówiło!\
Ile pamiątek, jaka żałość długa,\
Tam, gdzie do pana przywiązańszy sługa\
Niż w innych krajach małżonka do męża;\
Gdzie żołnierz dłużej żałuje oręża\
Niż tu syn ojca; po psie płaczą szczerze\
I dłużej niż tu lud po bohaterze.

&nbsp;&nbsp;&nbsp;&nbsp;I przyjaciele wtenczas pomogli rozmowie.\
I do pieśni rzucali mi słowo po słowie:\
Jak bajeczne żurawie, na dzikim ostrowie,\
Nad zaklętym pałacem przelatując wiosną,\
I słysząc zaklętego chłopca skargę głośną,\
Każdy ptak chłopcu jedno pióro rzucił:\
On zrobił skrzydła i do swoich wrócił...

&nbsp;&nbsp;&nbsp;&nbsp;O, gdybym kiedyś dożył tej pociechy,\
Żeby te księgi zbłądziły pod strzechy;\
Żeby wieśniaczki kręcąc kołowrotki,\
Gdy odśpiewają ulubione zwrotki\
O tej dziewczynie, co tak grać lubiła,\
Że przy skrzypeczkach gąski pogubiła,\
O tej sierocie, co piękna jak zorze,\
Zaganiać ptastwo szła w wieczornej porze:\
Gdyby też wzięły wieśniaczki do ręki\
Te księgi proste jako ich piosenki!...

&nbsp;&nbsp;&nbsp;&nbsp;Tak za dni moich przy wiejskiej zabawie,\
Czytano nieraz pod lipą na trawie\
Pieśń o Justynie, powieść o Wiesławie;\
A przy stoliku drewnianym pan włodarz\
Albo ekonom, lub nawet gospodarz,\
Nie bronił czytać i sam słuchać raczył,\
I młodszym rzeczy trudniejsze tłumaczył,\
Chwalił piękności, a błędom wybaczył.

&nbsp;&nbsp;&nbsp;&nbsp;I zazdrościła młodzież wieszczów sławie,\
Która tam dotąd brzmi w lasach i w polu,\
I którym droższy niż laur Kapitolu,\
Wianek rękami wieśniaczki usnuty\
Z modrych bławatków i zielonej ruty...
